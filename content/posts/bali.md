+++
author = ""
categories = []
date = 2019-10-28T16:00:00Z
image = "/uploads/ASI_0938.jpg"
summary = ""
tags = []
title = "Bali"
type = ""

+++
Pobyt na Bali spędziliśmy nie do końca typowo. Nie byliśmy na żadnej plaży... Wynikało to przede wszystkim z bardzo ograniczonego czasu. Dodatkowo przeziębienie zabrało nam jeden dzień. Zdążyliśmy jednak co-nieco zobaczyć i zachwycić się wyspą.

Zatrzymaliśmy się w Ubud, artystycznym miasteczku w górzystej części wyspy. Na szczęście w hotelu na uboczu, więc gwar i tłum do nas nie docierały.  Za to mogliśmy się zachwycać bujną roślinnością okolicy.

![](/uploads/ASI_0899.jpg)

W ramach „Bali w pigułce” wybraliśmy się na wycieczkę objazdową po okolicy. Odwiedziliśmy plantację kawy, a właściwie coś co za nią uchodziło. Przewodniczka po tym miejscu pokazała nam uprawiane w okolicy rośliny - kawę, kakao, wanilię czy ginseng. Niewiele to miało wspólnego z faktyczną plantacją bo były to pojedyncze krzaczki, ale i tak było ciekawe, bo mieliśmy okazję zobaczyć jak to w rzeczywistości wygląda. Największą atrakcją tego przybytku był luwak czyli zwierzę, które przez swój przewód pokarmowy „produkuje” najdroższą kawę świata. Mieliśmy okazję jej spróbować. Mniejsza zawartość kofeiny, łagodniejsza, ale dosyć kwaśna. Na nasze gusta, to nie była najlepsza kawka na świecie.

![](/uploads/ASI_0924.jpg)

![](/uploads/ASI_1038.jpg)

Następnie pojechaliśmy na pola ryżowe. Widoki były przepiękne. Bardzo przyjemny był spacer po tarasach.

![](/uploads/20191027_112854.jpg)

![](/uploads/ASI_0946.jpg)_Tym przyjemniejszy, iż można było cieszyć się smakiem świeżej wody kokosowej podziwiając piękny widok._

![](/uploads/ASI_0950.jpg)

W naszej szybkiej trasie poglądowej kolejnym punktem była świątynia Ulun Danu Beratan nad jeziorem Beratan.

![](/uploads/ASI_0964.jpg)

I ostatni postój - spacer do bliźniaczych  wodospadów Banyumala. Trasa do nich wymagała pokonania wielu schodków i wzniesień, ale widok był naprawdę imponujący. Szybka kąpiel w wodospadzie i koniec wycieczki.

![](/uploads/20191027_203318.jpg)

![](/uploads/ASI_0967.jpg)

Będąc w Ubud nie mogliśmy nie wybrać się do słynnego małpiego lasu. Małpy nie okazały się tak natarczywe i agresywne jak można się było tego spodziewać. Na terenie małpiego sanktuarium znajduje się świątynia, w której Balijki przygotowywały się do uroczystości. Jest też tymczasowy cmentarz, na którym grzebane są zwłoki oczekujące na zbiorową, uroczystą kremację.

![](/uploads/ASI_1045.jpg)

A ogóle wrażenia z tego krótkiego pobytu na Bali? Pierwsze co się rzuca w oczy, to na pozór chaotyczny, szalony ruch drogowy. I morze skuterów, bo dla większości Balijczyków to podstawowy środek transportu. I tu również pełna dowolność. Niejednokrotnie bez kasków, w klapkach, po trzy osoby na skuterze. Dzieci uczepione na plecach dorosłych lub usadzone gdzieś z przodu. No i jakoś to działa.

Balijczycy to bardzo uprzejmi i serdeczni ludzie, choć są dosyć nieśmiali. Zakłopotanie maskują nerwowym śmiechem, który est nieodłączną częścią konwersacji z mieszkańcami wyspy. Oczywistą rzeczą jest fakt, że chcą zarobić na boomie turystycznym. I czasami daliśmy się naciągnąć lub przepłaciliśmy mając tego świadomość. Mimo obiegowej opinii, że na każdym kroku próbują turystę oszukać spotkaliśmy z jedną tego typu sytuacją, która mogła uchodzić za zwykłą pomyłkę. Choć zawsze warto przeliczyć jeszcze raz samemu pieniądze podczas wymiany w kantorze.

Bali belly. Kolejny straszak na turystów. Fakt, że nie byliśmy zbyt długo na wyspie, ale nie przytrafiła nam się żadna niestrawność ani zatrucie pokarmowe. Może mieliśmy sporo szczęścia, a może staranniej wybieraliśmy miejsca w których jedliśmy. _A może też bardzo nam pomogło picie filtrowanej wody. Jak się okazało, nasz filtr do wody poradził sobie nawet z wodą z wodospadu. Pozwoliło nam to też nie kupić przez cały pobyt ani jednej plastikowej butelki z wodą a także nie zużywać tych, które mieliśmy w pokoju hotelowym. Plastikowe śmieci są na Bali ogromnym problemem, dobrze więc było dołożyć swoją małą cegiełkę do popawy tego stanu._

![](/uploads/20191027_203006.jpg)

A jedzenie na Bali było bardzo smaczne! Począwszy od nasi goreng (smażony ryż) czy mie goreng (smażony makaron) przez gado-gado (rodzaj sałatki z gotowanych na parze warzyw z sosem arachidowym) aż po pisang goreng (banany w cieście) i desery z chlebowca zwanego jackfriutem. Mało mięsa, ale bardzo sycąco i smacznie.

![](/uploads/20191027_211605.jpg)

![](/uploads/img_20191027_211336_997.jpg)

![](/uploads/20191025_211459.jpg)

Mieliśmy też podejście do duriana. Jako że o tej porze trudno było dostać świeży owoc, to substytutem były durianowe lody. Może nie śmierdziało to jakoś niesamowicie, ale w smaku było wybitnie paskudne. Coś podobnego do posłodzonej podgniłej cebuli. Fuj!

![](/uploads/20191028_174102.jpg)

Za to mangostan był przepysznym owockiem. Troszkę w smaku przypominał liczi.

![](/uploads/20191028_194634.jpg)

_Bali, które poznaliśmy dość istotnie różni się od tego z „Jedz, módl się, kochaj”. Jest dużo bardziej chaotyczne, głośniejsze i niestety zanieczyszczone plastikiem, ale wciąż bardzo piękne i różnorodne a ludzie są mili i otwarci. Nie można też zapomnieć o super taniej świeżej wodzie z kokosa, kosztującej niecałe 6pln za 1.5l :)_ 

_Warto tu będzie wrócić._